---
title: "Esiste davvero qualcosa là fuori? Ancoraa"
date: 2023-02-21T16:13:45+01:00
lastmod: 2023-02-21T16:13:45+01:00
draft: false
summary: ""
tags: ["risveglio", "realtà"]
---

Quanto di ciò che vedo attorno a me è reale ed esiste davvero? Solo perché riesco a vedere e sentire una casa attraverso i miei 5 sensi, ciò vuol dire che esiste?

> _Hai mai fatto un sogno tanto realistico da sembrarti vero? E se da un sogno così non dovessi più svegliarti, come potresti distinguere il mondo dei sogni dalla realtà?_ Morpheus (dal film "Matrix", 1999)

Di cosa è fatta ogni sensazione ed emozione che provo, ogni cosa vedo, sento, tocco e penso? Chi o che cosa sta alla base di tutto? Sembra davvero di essere all'interno di un sogno alle volte.

> _Credi sia aria quella che respiri ora?_ Morpheus (dal film "Matrix", 1999)

L'unica cosa di cui posso fidarmi è la mia sensazione di esserci, di esistere. Eppure, nonostante lo sappia, non riesco a dargli completamente fiducia. Continuo ancora a credere alla venerabile fede del mondo esterno slegato da me. Continuo ancora a credere che gli eventi siano casuali e che mi trovi per puro caso su un pianeta chiamato Terra che sulla superficie presenta case, animali, persone e piante. È difficile mettere in discussione il modo con cui ho vissuto e visto il mondo da 21 anni a questa parte: significa riprogrammare completamente, e questo sa davvero essere faticoso, sia mentalmente che fisicamente; tant'è che spesso - se non quasi costantemente - rinuncio all'idea di vedere l'esistenza in questo modo.

Ma io voglio provare lo stesso brivido provato da quei primi anfibi che decisero di uscire dal mare per avventurarsi sulla spiaggia, pionieri di una rivoluzione planetaria epocale. Arrivare alla stessa psicologia che aveva quel primo anfibio che si spinse fuori dall'acqua, facendo qualcosa di completamente diverso rispetto agli altri della sua specie.

Siamo letteralmente dei condannati a morte, cosa ci costa tentare la fuga?

### Il blog

Questo blog vuole avere lo scopo di riunire l'**esercito dei portatori della fiamma** e di creare un ambiente favorevole alla radicale trasformazione di sé.

È stato creato su Telegram un gruppo nel quale ciascuno ha la possibilità di condividere nozioni, suggerimenti, aiuti, errori, episodi di vita quotidiana che pensa possano essere d'aiuto alla crescita e trasformazione di tutti partecipanti, sperando che si vada a creare un circolo virtuoso in cui tutti si aiutano a vicenda con un unico - e chissà se reale - obiettivo: il risveglio.

L'idea di questo blog potrebbe mutare nel tempo. Per ora sarà un posto nel quale pubblicherò nozioni, domande, esempi, aiuti, errori che personalmente ritengo utili per me e per tutti voi lettori, sempre riguardanti i temi della trasformazione radicale di sé. In futuro auspico che diventi una vetrina nella quale i messaggi più interessanti inviati all'interno del gruppo sopra citato, possano essere pubblicati qui, per essere visti da un pubblico più vasto.

### La filosofia

> _Non accettare niente che tu non abbia veramente capito, ma non rifiutare niente finchè tu non l'abbia veramente compreso._

Questo è il motto che voglio portare avanti.

Se siete qui è perché probabilmente avete già letto qualche libro dello scrittore italiano Salvatore Brizzi - la voce _"I portatori della fiamma"_ viene proprio da lui -. Se non è così, non importa.

L'autore in questione ha lo scopo di portare davanti al grande pubblico un modo completamente nuovo e rivoluzionario di vedere la realtà che ci circonda ad ogni istante: **l'esterno è l'interno**.

> _Qui vi verrà detto, con la massima impudenza, che l'universo come lo conoscete, con le sue città, le fabbriche, le automobili, le persone, le stelle e le galassie... in realtà non esiste come entità separata al di fuori di voi. Vi verrà detto che tutti quanti noi siamo vittime d'una terribile illusione che ci fa credere di essere noi nel mondo e non il mondo dentro di noi._ Salvatore Brizzi, "Io sono il padrone della mia anima" (2020, Antipodi Edizioni)

Non so se questo sia vero o meno, ma l'unico modo per scoprirlo è provarlo. Dirò che ciò è falso solamente quando l'avrò provato **fino in fondo**.

Questo modo di vedere la realtà è quello che voglio portare avanti nella mia vita quotidiana, e quello su cui si fonda questo blog, andando così ad indagare, tutti insieme, la sua - o meno - verità.

---

Un saluto, e che l'esercito dei portatori della fiamma possa prendere forma. Di seguito lascio il link per potersi unire al gruppo di Telegram sopra citato, fatene buon uso: https://t.me/+ayPH6oFamVBhZDU0.

Mattia Pagotto
